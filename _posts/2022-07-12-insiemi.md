---
title: Introduzione alla logica e agli insiemi
categories: [Algebra]
tags: [Algebra]
math: true
hybrid: true

---
## Concetti primitivi

Un concetto primitivo è un concetto non definibile in termini di nozioni precedentemente definite. È spesso motivato in modo informale, di solito dall'intuizione e dall'esperienza quotidiana. In una teoria assiomatica come la matematica, non è possibile fare a meno di nozioni primitive; infatti, in caso contrario ogni concetto sarebbe derivato da un altro, il quale però rende necessario il rinvio a un nuovo concetto, e questo a un ulteriore concetto, e cosi via senza che si possa mai giungere a un fondamento definitivo.



## Insiemi e loro proprietà

La nozione di insieme rientra tra i concetti primitivi; dunque, si presuppone che la comprensione di questo oggetto sia automatica e universale per tutti, in modo tale da utilizzarlo come dato oggettivo. I fatti e le proprietà ad esso legate saranno pertanto considerate valide a priori.

Un insieme $A$ possiede degli oggetti, che vengono chiamati elementi; se l'oggetto $a$ è uno di questi elementi, si dice che $a$ appartiene a $A$.

Dato un insieme $A$, deve esserci un criterio oggettivo che permette di stabilire se un oggetto vi appartiene oppure no; se l'oggetto $a$ appartiene a $A$, si scrive $a \in A$, altrimenti si scrive $a \notin A$. Detta $\mathfrak{P}(a)$ una tale proprietà caratteristica per il generico oggetto $a$, si scrive $A := \\{ a : \mathfrak{P}(a) \\}$.

Esiste un solo insieme tale che $a \notin A$ per ogni oggetto $a$, detto insieme vuoto e denotato con $\varnothing$.

## Simboli logici

Nel linguaggio matematico sono adottati dei simboli che permettono di scrivere in modo compatto frasi che altrimenti potrebbero risultare lunghe e macchinose. Di seguito sono riportati i principali, senza soffermarsi sul loro significato formale:

| Simbolo | Da leggersi |
|:-------:|:-----------:|
|$\forall$| Per ogni    |
|$\exists$ ; $\nexists$ ; $\exists !$| Esiste; Non esiste; Esiste uno e uno solo|
|$\Rightarrow$ ; $\not \Rightarrow$| Implica; Non implica |
|$\Leftrightarrow$      | Equivale a |

## Sottoinsiemi e operazioni tra insiemi

Siano $A$ e $B$ due insiemi; si dice che $A$ è sottoinsieme di $B$ (o $A$ è contenuto in $B$), e si scrive $A\subseteq B$, quando ogni elemento di $A$ è anche elemento di $B$, ossia quando $a\in A \Rightarrow a\in B$.

Due insiemi $A$ e $B$ si dicono uguali quando $A\subseteq B$ e $B \subseteq A$ o, in termini degli elementi, $a\in A \Leftrightarrow a \in B$; si dice che $A$ è sottoinsieme di $B$ (o $A$ è contenuto in $B$), e si scrive $A\subseteq B$, quando ogni elemento di $A$ è anche elemento di $B$, ossia quando $a\in A \Rightarrow a\in B$.